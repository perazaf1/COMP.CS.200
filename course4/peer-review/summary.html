<!DOCTYPE html>
<html lang="en">
<head>
  <meta charset="UTF-8">
  <title>Yhteenveto</title>
</head>

<body>

  <p><a href="https://www.youtube.com/watch?v=5vWa3gZq1TI">Which Path Should You Choose?</a></p>

  <article>
    <p>
      Katsoin videon “Which Path Should You Choose?” Web Dev Simplified –kanavalta. 
      Videossa Kyle käsittelee eri urapolkuja verkkosivujen kehityksessä. Se on suunnattu 
      erityisesti henkilöille, jotka ovat vasta löytäneet intohimonsa ohjelmointiin, eli 
      juuri minun kaltaisilleni aloittelijoille. Hän esittelee tärkeimmät kehittäjätyypit: 
      back-end-, front-end- ja full stack -kehittäjät sekä mainitsee erikoistuneita rooleja, 
      kuten UI/UX-suunnittelijat ja DevOps sekä tietokanta-asiantuntijat. Videon tavoitteena 
      on auttaa katsojia ymmärtämään näiden roolien eroja ja löytämään itselleen parhaiten sopiva urapolku. 
    </p>
    <p>
      Back-end-kehittäjät keskittyvät verkkosovellusten palvelinpuoleen, käsitellen tietokantoja, 
      rajapintoja ja palvelinpuolen toimintoja, joita käyttäjät eivät suoraan näe. Sen sijaan 
      front-end-kehittäjät työskentelevät käyttöliittymän ja käyttäjäkokemuksen parissa, hyödyntäen 
      kurssilla käsiteltäviä HTML-, CSS- ja JavaScript-kieliä luodakseen interaktiivisia ja visuaalisesti 
      houkuttelevia verkkosivustoja. Full stack -kehittäjillä on osaamista molemmilta alueilta, mikä 
      helpottaa käyttöliittymän ja taustajärjestelmän yhdistämistä, mutta he eivät välttämättä ole yhtä 
      syvällisesti erikoistuneita kumpaankaan suuntaan. 
    </p>
    <p>
      Kyle korostaa, että henkilökohtaiset mieltymykset ovat keskeisiä valittaessa web-kehityksen
      suuntaa. Luovuutta ja visuaalista suunnittelua arvostavat voivat viihtyä front-end-kehityksessä 
      tai UI/UX-suunnittelussa, kun taas loogisesta ongelmanratkaisusta kiinnostuneet saattavat pitää 
      back-end-kehitystä houkuttelevampana. Hän kertoo myös minulle ennestään tuntemattomasta DevOpsista, 
      joka keskittyy verkkosovellusten infrastruktuuriin ja palvelinpuolen hallintaan, ja nostaa 
      esiin sen kasvavan merkityksen alalla. 
    </p>
    <p>
      Lisäksi Kyle selventää UI- ja UX-suunnittelijoiden rooleja. UI-suunnittelijat keskittyvät
      verkkosivujen esteettiseen ilmeeseen ja visuaalisiin elementteihin, kun taas UX-suunnittelijat 
      optimoivat käyttäjäkokemusta ja vuorovaikutusta sivuston kanssa. Hän esittelee lyhyesti myös 
      tietokantahallintaan liittyvän erikoisroolin, jota esiintyy erityisesti suurissa yrityksissä, 
      joissa tarvitaan syvällistä tietokantaosaamista. 
    </p>
    <p>
      Lopuksi Kyle ehdottaa, että aloittelijoille, jotka eivät vielä ole varmoja urapolustaan, 
      full stack -kehityksen opiskelu voi olla hyödyllistä. Se antaa mahdollisuuden tutustua sekä 
      front-end- että back-end-teknologioihin, jolloin voi vähitellen löytää oman kiinnostuksen kohteensa.
    </p>
    <p>
      Videon katsominen auttoi minua ymmärtämään eri kehittäjätyyppien roolit ja erot paremmin, 
      sillä vaikka olin kuullut näistä aiemmin, en ollut varma niiden täsmällisistä merkityksistä. 
      Erityisesti opin, miten front-end-kehitys muuttuu jatkuvasti ja vaatii jatkuvaa oppimista, 
      sekä huomioimista siitä, miten vanhemmat selainversiot käsitellään.  
    </p>
    <p>
      Koska en vielä tiedä, mihin haluaisin erikoistua, video auttoi hahmottamaan eri vaihtoehtoja. 
      Tällä hetkellä kiinnostavimmilta vaikuttavat front-end ja full stack, kun taas DevOps, 
      tietokannat ja back-end tuntuvat vähemmän houkuttelevilta. Koska minulla ei ole oikeastaan 
      aikaisempaa kokemusta alalta, tämä video tarjosi hyvän perustan ymmärtää web-kehityksen 
      mahdollisuuksia ja auttaa suuntaamaan opintojani eteenpäin.
    </p>
  </article>

</body>